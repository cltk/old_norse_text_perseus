Nú gerist Sigi gamall maðr at aldri.
Hann átti sér marga öfundarmenn, svá at um síðir réðu þeir á hendr honum, er hann trúði bezt, en þat váru bræðr konu hans.
Þeir gera þá til hans, er hann varir sízt ok hann var fáliðr fyrir, ok bera hann ofrliði, ok á þeim fundi fell Sigi með hirð sinni allri.
Sonr hans, Rerir, var ekki í þeim háska, ok fær hann sér mikit lið af vinum sínum ok landshöfðingjum, svá at hann eignaðist bæði land ok konungdóm eptir Siga, föður sinn.
Ok nú er hann þykkist hafa fótum undir komizt í ríki sínu, þá minnist hann á þær sakir, er hann átti við móðurbræðr sína, er drepit höfðu föður hans, ok safnar konungr sér nú liði miklu ok ferr nú á hendr frændum sínum með þenna her, ok þykkja þeir fyrr gert hafa sakir við sik, þó at hann mæti lítils frændsemi þeira, ok svá gerir hann, fyrir því at eigi skilst hann fyrri við en hann hafði drepit alla föðurbana sína, þó at óskapliga væri fyrir alls sakir.
Nú eignaðist hann lönd ok ríki ok fé.
Gerist hann nú meiri fyrir sér en faðir hans.
Rerir fekk sér nú herfang mikit ok konu þá, er honum þótti við sitt hæfi, ok eru þau mjök lengi ásamt,ok eigu þau engan erfingja ok ekki barn.
Þat hugnar þeim báðum illa, ok biðja þau goðin með miklum áhuga, at þau gæti sér barn.
Þat er nú sagt, at Frigg heyrir bæn þeira ok segir Óðni, hvers þau biðja.
Hann verðr eigi örþrifráða ok tekr óskmey sína, dóttur Hrímnis jötuns, ok fær í hönd henni eitt epli ok biðr hana færa konungi.
Hún tók við eplinu ok brá á sik krákuham ok flýgr til þess, er hún kemr þar,sem konungrinn er ok sat á haugi.
Hún lét falla eplit í kné konunginum.
Hann tók þat epli ok þóttist vita,hverju gegna mundi; gengr nú heim af hauginum ok til sinna manna ok kom á fund drottningar, ok etr þat epli sumt.
Þat er nú at segja, at drottning finnr þat brátt, at hún mundi vera með barni, ok ferr þessu fram langar stundir, at hún má eigi ala barnit.
Þá kemr at því,at Rerir skal fara í leiðangr, sem siðvenja er til konunga,at friða land sitt.
Í þessi ferð var þat til tíðenda,at Rerir tók sótt ok því næst bana ok ætlaði at sækja heim Óðin, ok þótti þat mörgum fýsiligt í þann tíma.
Nú ferr inu sama fram um vanheilsu drottningar, at hún fær eigi alit barnit, ok þessu ferr fram sex vetr, at hún hefir þessa sótt.
Nú finnr hún þat,at hún mun eigi lengi lifa, ok bað nú, at hana skyldi særa til barnsins, ok svá var gert sem hún bað.
Þat var sveinbarn,ok sá sveinn var mikill vexti, þá er hann kom til,sem ván var at.
Svá er sagt, at sjá sveinn kyssti móður sína, áðr hún dæi.
Þessum er nú nafn gefit ok er kallaðr Völsungr.
Hann var konungr yfir Húnalandi eptir föður sinn.
Hann var snemma mikill ok sterkr ok áræðisfullr um þat, er mannraun þótti í ok karlmennska.
Hann gerist inn mesti hermaðr ok sigrsæll í orrostum þeim, sem hann átti í herförum.
Nú þá er hann var alroskinn at aldri, þá sendir Hrímnir honum Hljóð, dóttur sína, er fyrr er getit, þá er hún fór með eplit til Reris, föður Völsungs.
Nú gengr hann at eiga hana, ok eru þau lengi ásamt,ok eru góðar samfarar þeira.
Þau áttu tíu sonu ok eina dóttur.
Inn elzti sonr þeira hét Sigmundr, en Signý dóttir.
Þau váru tvíburar, ok váru þau fremst ok vænst um alla hluti barna Völsungs konungs, ok váru þó allir miklir fyrir sér, sem lengi hefir uppi verit haft ok at ágætum gert verit, hversu Völsungar hafa verit ofrkappsmenn miklir ok hafa verit fyrir flestum mönnum, sem getit er í fornsögum, bæði um fróðleik ok íþróttir ok alls háttar kappgirni.
Svá er sagt, at Völsungr konungr lét gera höll eina ágæta ok með þeim hætti, at ein eik mikil stóð í höllinni ok limar trésins með fögrum blómum stóðu út um ræfr hallarinnar, en leggrinn stóð niðr í höllina, ok kölluðu þeir þat barnstokk.
